---
title: "Hľadanie bývania v Madride"
date: 2024-11-20T19:00:00+01:00
---

Hľadanie bývania v novom meste nie je úplne jednoduché, pre obrovské mestá ako Madrid to platí ešte viac. Preto som sa rozhodol popísať spôsob akým som hľadal svoje bývanie semester na Erasme.

## TLDR:
Ak sa vám nechce čítať celý príspevok, sem som spísal najdôležitejšie body:
- Ideálne je vidieť nehnuteľnosť osobne pred predávaním peňazí.
- Pošlite čo najviac dotazov na inzeráty, niečo sa nájde.
- Použite upozornenia na vyhľadávania, ktoré si nastavíte.
- Pozrite sa na čo najviac bytov, ktoré sa vám pozdávajú.
- V centre Madridu nájdete niečo iba ťažko pod 500€/mesiac.
- Odporúčam vybaviť si krátkodobé bývanie (hotel, hostel, Airbnb...) pred príchodom do Madridu a osobne pozerať nehnuteľnosti.
- Neodporúčam bývať v byte, v ktorom býva aj vlastník.

## Moje hľadanie bývania

Keď začnete hľadať, máte dve možnosti - buď pôjdete cez agentúru, alebo budete hľadať bývanie na vlastnú päsť. Ja som sa rozhodol pre druhú možnosť, už len z dôvodu, že agentúry si niekedy brali nehorázne vysoké poplatky.

Bývanie odporúčam hľadať čo najskôr, ja osobne som na to išiel trochu inak a vyšlo to, no spôsob akým som na to išiel ja nie je úplne pre každého. V čase keď som odchádzal do Madridu som nemal dohodnuté žiadne prehliadky ani bývanie, iba som si dohodol voľnejšie v práci. Na prvé byty som sa začal pozerať cestou na letisko. Do Madridu som prichádzal týždeň pred začiatkom semestra. Tento týždeň boli nejaké akcie a taktiež som ho plánoval využiť na už spomínané hľadanie bývania. Jediné čo som mal zarezervované je miesto v [hosteli](https://adventurehostelmadrid.es/). Chcel som to vyskúšať, keďže som predtým v žiadnom nikdy neprenocoval.

Po príchode som si vybavil kartu na metro (ideálne si urobte rezerváciu do kancelárie priamo na letisku) a začal som sa venovať hľadaniu bývania naplno.

Možno si hovoríte, prečo som na to išiel tak "bezhlavo" a máte pravdu, mohol som si to lepšie naplánovať. Na druhú stranu pred rezervovaním miesta som ho chcel určite vidieť najprv osobne. Preto ak budete hľadať bývanie v Madride odporučil by som vám naplánovať si niekoľko prehliadok vopred a potom po príchode si už iba vybrať.

## Aplikácie
Moje hľadanie bývania prebiehalo hlavne pomocou troch aplikácii:

1. [idealista](https://idealista.com/)
2. [Badi](https://badi.com/)
3. [Fotocasa](https://www.fotocasa.es/es/)

Najviac šťastia som mal práve s prvou zmienenou aplikáciou - idealista.

### idealista

V aplikácii sa zaregistrujete a vytvoríte si profil, kde popíšete základné informácie o sebe, aby si vás mohli nájomcovia jednoduchšie vybrať spomedzi ostatných záujemcov.

Po vyplnení profilu som si nastavil vo vyhľadávaní priestor, v ktorom by som chcel hľadať byt a zapol si upozornenia na nové inzeráty.

{% include figure popup=true image_path="https://i.ibb.co/K7k5CzV/idealista-search.jpeg" alt="idealista Search" caption="Okruh na obrázku bol príliš veľký, nakoniec som ho o dosť zmenšil na časti, kde by som naozaj chcel bývať." %}

Nastavil som si cenovú hranicu do 600€, toto sa môže líšiť od každého, aký je váš budget, no táto hranica mi prišla celkom rozumná. Vyšlo to tak, že peniaze, ktoré som dostal od EU na Erasmus mi pokryli náklady na bývanie.

V aplikácii idealista majú možnosť inzerovať nie len súkromné osoby ale aj agentúry. Avšak väčšinou som inzeráty agentúr iba preskočil (taktiež sa dajú tieto inzeráty odfiltrovať). 

Aplikácia obsahuje aj integrovaný chat, no osobne sa mi najviac osvedčilo posielať predpripravenú správu dookola priamo cez WhatsApp ak mal inzerát uvedené telefónne číslo na majiteľa.

### Badi
Badi funguje veľmi podobne ako idealista. Ja osobne som strávil viac času v aplikácii idealista, keďže tam bolo viac inzerátov. Avšak určite sa oplatí pozrieť aj na inzeráty na Badi. Ak sa nemýlim, bol som na niekoľkých prehliadkách bytov dohodnutých cez Badi.

### Fotocasa
Aplikáciu Fotocasa som používal pravdepodobne najmenej. Taktiež je to skoro rovnaké ako predošlé aplikácie, no idealista vyhráva nad obomi počtom inzerátov.

## Písanie na inzeráty
Ako som už spomínal, na inzeráty som často posielal predpripravenú správu, ktorá bola po španielsky. Nečakajte, že vám ľudia budú odpisovať po anglicky. Španieli neradi rozprávajú anglicky aj keď často nemajú problém rozumieť.

Správa, ktorú som posielal vyzerala takto:

>Hola, no hablo bien español, así que usaré el traductor de Google. ¿Esta publicación aún está disponible?
https://www.idealista.com/\<odkaz-na-inzerát\>
Soy estudiante de informática de Erasmus en la UPM. Me gustaría alquilar la habitación desde esta semana hasta finales de enero.

Nezúfajte, ak vám neodpovedia pri každom inzeráte. Za prvé dva dni v Madride som napísal asi na 60+ inzerátov a dohodol iba +/- 10 prehliadok.

## Prehliadky bytov
Prehliadky bytov prebiehali celkom v "pohode". Bolo tam pár (ne)vtipných momentov ako žena, ktorá prenajímala miesto v byte a očividne bola vo veľmi pokročilom štádiu tehotenstva, alebo chlap, ktorý mi povedal, že jasné, zajtra sa môžem nasťahovať a o 11 večer si to premyslel, že vlastne nie.

Po niekoľkých dňoch som už začínal byť trochu zúfalý, takže som bol pripravený zobrať hocičo. Taktiež som mal ešte eso v rukáve vo forme predĺženia bývania v hosteli (ktoré bolo prekvapivo fakt fajn). 

Posledné prehliadky, ktoré som mal dohodnuté sa mi naozaj pozdávali. Po príchode na prvú som bol pripravený zobrať daný byt, avšak našťastie som sa nakoniec rozhodol ísť ešte aj na ďalšie prehliadky.

## Prenajatie, presťahovanie
Nakoniec som natrafil na byt, ktorý bol priamo v [centre Madridu](https://g.co/kgs/gpBwFVs). [Inzerát](https://web.archive.org/web/20240905190602/https://www.idealista.com/inmueble/34375376/) nevyzeral vôbec pôvabne, ale aspoň ma potešilo, že vlastníčka odpovedala slušnou angličtinou.

Ako som prišiel, privítala ma staršia pani, ktorá ma informovala, že v byte býva aktuálne iba jeden človek, ktorý bol dokonca v mojom veku, taktiež programátor a vedel aj anglicky.

Po prehliadke som si zarezervoval miesto v jednej z izieb - nechal som jej 30€, dala mi bloček, že ak to vezmem ráta sa to do depozitu. Dohodol som sa, že sa na druhý deň nasťahujem. Potom som šiel vybrať peniaze, nech ich mám pripravené (580€ nájom za september + 870€ mesiac a pol depozit). Na druhý deň som dostal zmluvu, pre istotu som ju poslal na kontrolu kamarátke, čo vie španielsky a nakoniec ju podpísal. Tým sa ukončilo moje hľadanie bývania.

## Agentúry
Ešte predtým ako ukončím tento príspevok, chcel by som spomenúť agentúry. Z rôznych skupín som sa dozvedel o viacerých, ktoré scamujú ale aj o takých, ktoré vyzerali slušne. Jednu, ktorú by som spomenul je [spotahome](https://www.spotahome.com/). Platí sa tam poplatok, avšak nie je taký vysoký ako pri iných agentúrach. Taktiež máte možnosť opustiť byt do 24 hodín ak sa veľmi líši od inzerátu. Ak pôjdete cez spotahome môžete skúsiť kód `ESNMAD25`, ktorý dával 25% zľavu na spotahome fee.

Zvažoval som túto možnosť avšak nakoniec som ju nevyužil, čiže vám k tomu viac nedokážem povedať.

## Zhrnutie
Osobne by som odporúčal pred príchodom do Madridu naplánovať rôzne prehliadky bytov. Predtým ako prídete si tu zarezervujte napríklad hotel, hostel alebo Airbnb. Pošlite čo najviac dotazov na inzeráty, nikdy neuškodí poslať dotaz aj niekam, čo sa vám úplne nepozdáva, možno to bude nakoniec dobré bývanie. Aby vás niekto nescammol ideálne neposielajte peniaze vopred - môže sa stať, že ich a prenajímateľa už nikdy neuvidíte. A hlavne sa nevzdávajte, možností je veľa.